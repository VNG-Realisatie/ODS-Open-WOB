# Open-WOB

Openbare Consultatie open data standaard (ODS) voor Publicatie Wob-verzoeken (Open Wob) 

Iedereen kan een informatieverzoek op basis van de Wet openbaarheid van bestuur (Wob) indienen bij Nederlandse bestuursorganen. Voor publicatie gaat het om documenten met daarin de verzoeken, besluiten en geopenbaarde bijlagen. Steeds meer overheden kiezen ervoor deze documenten actief beschikbaar te stellen via hun eigen website. De in behandeling zijnde Wet open overheid (die de Wob dient te vervangen) verplicht overheden Wob-documenten actief te publiceren.

Om toegankelijkheid, doorzoekbaarheid, vergelijkbaarheid en herbruikbaarheid te verbeteren heeft een kopgroep van overheden in het kader van het Actieplan Open Overheid een standaard ontwikkeld om Wob-documenten op een uniforme wijze te publiceren. Onder leiding van de provincie Noord-Holland, VNG Realisatie en Open State Foundation is in deze fase met een werkgroep van diverse overheden een interbestuurlijke semantische standaard gemaakt ten behoeve van publicatie van Wob-documenten. In een volgende fase worden mogelijk een berichtenstandaard ontwikkeld en onderzocht hoe de inhoud zich verhoudt tot het TMLO.

Wij nodigen eenieder uit om van 18-06-2019 tot 14-07-2019 een reactie te geven op deze concept-standaard in een openbare consultatie. Het gaat om een interbestuurlijke standaard en de reacties hoeven zich daarom niet alleen te beperken tot gemeenten.
U kunt reactie geven door te reageren in deze repository. Na de sluiting van de termijn zal een definitieve standaard gemaakt worden en vastgesteld worden als verbindende standaard.

Korte uitleg over de standaard:
Met een werkgroep van diverse gemeenten, provincies, VNG, Open State Foundation, KOOP en de Nationale Politie is deze concept-standaard in diverse iteraties tot stand gekomen. De standaard is gebaseerd op de Open Data Standaarden (ODS) standaarden van VNG Realisatie die eerder voor onder andere stembureaus, gemeentelijke monumenten en invalidenparkeerplaatsen gemaakt zijn.

Er zijn vier tabbladen in bijgevoegde Excel bestand te vinden:
1. Toelichting, bevat een algemene toelichting op hoe de standaard en de tabbladen te lezen zijn
2. Dossiermetadata, bevat de attributen die specifiek zijn voor Wob-Documenten, zoals titel, datum, thema en links naar de bijlagen. Dit is het meest relevante tabblad om te bekijken. Verder is hier aangegeven welke onderdelen we verplicht stellen, welke optioneel zijn en hoe de schrijfwijze is. Missen er velden, zijn velden verplicht die optioneel moeten zijn of mist er iets in de omschrijving, laat het ons dan weten.
3. Dit bevat de algemene metadaset voor publicatie van Wob-documenten volgens de DCAT standaard voor publicatie op platformen als data.overheid.nl. Hierin zijn onderwerpen opgenomen zoals datum publicatie dataset en thema van de dataset als geheel. Deze lijst bevat hiermee de metadata over de dataset open Wob
4. Een tabblad met een TOP thema-lijst 

Vragen?
Heeft u vragen over het project dan kunt u contact opnemen met Patricia Gutterswijk via gutterswijkp@noord-holland.nl. Als u vragen heeft over deze standaard neem dan contact op met Sander Bakker via sander.bakker@vng.nl
